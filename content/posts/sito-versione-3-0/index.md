---
title: "Sito versione 3.0"
url: "41/sito-versione-3-0"
date: 2010-09-12T14:00:00.0000000Z
lastmod: 2010-09-12T14:00:00.0000000Z
tags: ["Imported"]
draft: false
---
<p>
	Eccomi qua con una nuova versione del mio sito web personale. Il mio ultimo post su questo blog vi ha aggiornato sulla mia situazione professionale e se vogliamo il restyling di queste pagine è frutto della volontà di voler meglio rispecchiare tale situazione nella rete.</p>
<p>
	Adesso collaboro all'interno di un'organizzazione grazie alla quale mi occupo di consulenza, progettazione, sviluppo e formazione in tutto ciò che concerne lo sviluppo software su piattaforma Microsoft .NET. Ammetto che questa definizione è volutamente oscura visto che molti si chieranno quale è l'organizzazione e quale è il mio ruolo precisamente, ma vi deve bastare al momento. Del resto penso che rispetto alla definizione "The Dark Project" qualche elemento in più ve lo abbia fornito ;-)</p>
<p>
	Queste nuove attività, in particolare quelle di sviluppo di un progetto interno all'organizzazione, mi hanno permesso di approfondire notevolmente il .NET Framework 4.0 e, in particolare, Windows Workflow Foundation 4, il nuovo motore per la definizione ed esecuzione di workflow di Microsoft. Se siete interessati a questo ambito, vi consiglio caldamente di dargli un'occhiata in quanto penso che ne rimarrete piacevolmente sorpresi. Al riguardo ho anche scritto <a href="http://dotnetside.org/blogs/articoli/pages/introduzione-a-windows-workflow-foundation-4.aspx" target="_blank">un articolo introduttivo su DotNetSide</a>, il primo user group del sud italia dedicato al .NET Framework, al quale ne seguiranno altri.</p>
<p>
	Nonostante questo cambiamento, più di stampo professionale che personale (ammesso che una distinzione simile abbia senso nella vita), il presente sito resterà il mio blog personale nel quale vi terrò aggiornati (spero con maggiore frequenza) anche delle mie avventure personali.</p>
<p>
	Il sito è stato completamente sviluppato utilizzando ASP.NET MVC 2, tuttavia chi conosce queste API avrà sicuramente notato che rispetto al loro uso canonico, su alcune caratteristiche sono dovuto scendere a patti con il pessimo servizio di hosting che propone Aruba. Noterete, infatti, che le pagine continuano ad avere l'estensione .aspx nonostante le regole di routing di ASP.NET MVC garantiscano il completo disaccoppiamento delle view rispetto alle pagine fisiche deployate su IIS. Beh, andatelo a raccontare ai sistemisti di Aruba e al loro modo di impostare IIS!!! A proposito, conoscete qualche altro servizio di hosting decente che supporti magari il .NET Framework 4.0 e non abbia limitazioni di questo tipo? Se si, fatemelo presente perché alla scadenza di quest'anno ho intenzione di abbandonare Aruba.</p>
