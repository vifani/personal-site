---
title: "Mai più una fermata persa con Orario Treni 3.0!"
url: "mai-piu-una-fermata-persa-con-orario-treni-3.0"
date: 2013-09-26T20:53:00.0000000Z
lastmod: 2013-09-26T21:08:14.0000000Z
tags: ["Imported"]
draft: false
---
<p><img src="/Media/Default/BlogPost/Splashscreen30.jpg" alt="" align="left" width="320" height="480" style="margin: 0 10px 10px 0;" /></p>
<p>Come per ogni nuova major version di <strong>Orario Treni</strong>, anche nello sviluppo di questa release abbiamo affiancato alla tradizionale risoluzione di bug e allo sviluppo di piccoli miglioramenti tipici dei rilasci minori, un significativo restyling grafico e nuove funzionalità.</p>
<p>Il <strong>restyling grafico</strong> in Orario Treni 3.0 per iPhone rappresenta un importante passo in avanti sotto molteplici aspetti. Il primo che salterà immediatamente all'occhio degli abituali utilizzatori dell'app consiste nell'eliminazione della tab bar in favore del menu flyover a scomparsa sulla sinistra. Questa scelta non è stata dettata solamente dalla necessità di seguire gli standard de facto che le più diffuse app hanno introdotto (come Facebook per esempio), ma comporta anche due vantaggi.</p>
<p>Il primo è un effettivo guadagno di spazio in verticale, fondamentale per un'app come Orario Treni che in molte occasioni mostra elenchi di risultati: soluzioni viaggio, fermate, stazioni, scioperi, ecc... Il secondo è la possibilità di introdurre nuove macro funzionalità nell'app senza preoccuparsi di aver raggiunto il numero massimo di tab disponibili in orizzontale.</p>
<p>Nuova anche la scelta della palette di colori, più pulita ed esseziale, in accordo allo stile che Apple sta seguendo per il suo sistema operativo. A tal proposito Orario Treni 3.0 supporta ufficialmente iOS 7 benché non ne sfrutti funzionalità specifiche al fine di mantenere la retrocompatibilità con le versioni precedenti, attualmente ancora molto diffuse.</p>
<p><img src="/Media/Default/BlogPost/Schermata32.jpg" alt="" align="right" width="320" height="480" style="margin-left: 10px;" /></p>
<p>Orario Treni 3.0 implementa alcune nuove funzionalità. La prima è l'integrazione di un <strong>database delle stazioni ferroviarie</strong> italiane molto esteso, completo di posizione GPS per una buona percentuale della totalità. La ricerca delle stazioni è diventata, quindi, molto più veloce. Inoltre l'integrazione della posizione GPS consente di farsi dare indicazioni direttamente dall'app Mappe di Apple per raggiungere la stazione ferroviaria. Nel caso in cui non sia disponibile una stazione ferroviaria, è possibile segnalarcela con l'apposita funzione <strong>Segnala Stazione</strong>.</p>
<p>Un'altra nuovissima funzionalità è la <strong>Sveglia Treno</strong>. Grazie ad essa è possibile farsi notificare da Orario Treni quando il treno in cui si sta viaggiando sta arrivando alla fermata di interesse. Questa funzione può essere abilitata in due modalità: basandosi sulla posizione GPS (disponibile solo se per la fermata è nota la posizione GPS) oppure sull'orario previsto di arrivo. E' molto importante sottolineare che nella prima modalità l'app utilizza la propria posizione GPS (e non quella del treno che, purtroppo, non è nota) per comprendere quando si è in procinto di arrivare alla propria fermata.</p>
<p>Orario Treni 3.0 accoglie anche tutta una serie di suggerimenti che ci sono pervenuti in questi mesi. Ad esempio, nella consultazione dell'elenco delle soluzioni viaggio o delle fermate di un treno, l'app posizionerà l'elenco automaticamente all'altezza della fermata il cui orario è quello di maggiore interesse. In precedenza, invece, era spesso necessario scorrere l'intero elenco per raggiungere l'informazione ricercata.</p>
<p style="text-align: center;"><a href="https://itunes.apple.com/it/app/orario-treni/id433018440" title="Orario Treni - Apple Store" target="_blank">Orario Treni 3.0 è disponibile sull'Apple Store</a></p>